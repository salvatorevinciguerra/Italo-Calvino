<!DOCTYPE html>
<html lang="en">
<head>
    <meta charset="UTF-8">
    <meta name="viewport" content="width=device-width, initial-scale=1.0">
    <title>Salvatore Vinciguerra Italo Calvino</title>
  <link rel="stylesheet" href="CSS/style.css">
  <link rel="preconnect" href="https://fonts.googleapis.com">
<link rel="preconnect" href="https://fonts.gstatic.com" crossorigin>
<link href="https://fonts.googleapis.com/css2?family=Sulphur+Point:wght@300;400;700&display=swap" rel="stylesheet">
</head>
<body>
    <header>

    </header>
    <main>
        <section class="Uno">
          <h1>Come sono stati ridisegnati i libri di Italo Calvino</h1>
             <div class="primo_testo">
                 <p>Nel lavoro editoriale dare un nuovo aspetto ai libri di un autore molto letto come Calvino «è una delle cose più difficili che ci siano» 
                 dice Elisabetta Risari, editor degli Oscar, anche perché verosimilmente queste copertine saranno le immagini a cui i lettori più giovani assoceranno per anni Calvino, che si legge molto anche a scuola. Calvino peraltro scrisse moltissimo e per questo le copertine da disegnare erano parecchie: 33. 
                 Mondadori ha cominciato a organizzarsi per tempo e un anno e mezzo fa ha chiesto a quattro designer di copertine stranieri di fare una proposta grafica per la uniform edition.
                 A vincere la gara è stato l’irlandese Jack Smyth, un grafico che negli ultimi anni è stato molto apprezzato nell’editoria internazionale. Oggi tutte le sue copertine sono arrivate nelle librerie.
                 «Ne abbiamo parlato con gli editoriali cercando di capire quale fosse la strada migliore da percorrere, ed eventualmente se affidare il lavoro sulla uniform edition a un grande nome del design» racconta Cecilia Flegenheimer, art director di Mondadori, «ma alla fine abbiamo pensato che fosse più interessante avere a disposizione diverse interpretazioni tra cui scegliere». Questo tipo di gare si fa raramente, perché ha dei costi aggiuntivi rispetto a una commissione diretta: ogni grafico che partecipa riceve un pagamento per la sua proposta.
                </p> 
            </div>
             <div class="prima_immagine">
                 <img src="IMG/100-anni-di-Italo-Calvino-le-Galere-scittura.png" alt="">
            </div>
        </section>
<section class="Due">
<div class="secondo_testo">
<p>Quasi tutti i grafici conoscevano i libri di Calvino,
    Smyth in particolare era un lettore di Calvino da anni – «sono stato entusiasta dell’invito a lavorare sul progetto perché amo le sue opere», racconta – e per questo fin da subito aveva un’idea generale per il progetto grafico. Per lavorarci sopra ha riletto alcuni dei libri di Calvino che già conosceva e letto altri che gli mancavano, facendo schizzi come si sottolineano le frasi che colpiscono di più, e intanto pensava a come le immagini che gli stavano venendo in mente potevano svilupparsi all’interno dell’idea generale.
    Il progetto grafico complessivo vuole trasmettere l’idea che Calvino sia un autore «giocoso, ma anche serio, i suoi libri non sono comici, ma contengono un modo diverso di guardare alle cose, sempre profondo ed esistenziale, ma in una maniera accessibile e gioiosa». «Volevo riprodurre questo tipo di equilibrio», spiega il grafico. Le illustrazioni contengono riferimenti al contenuto dei libri, ma senza volerli rappresentare interamente, perché per Smyth la cosa più importante era trasmettere la voce di Calvino, più che spiegare i suoi libri. «Spesso con le copertine si cerca di riassumere una storia intera, ma secondo me non è quello il ruolo delle copertine».
</p>
</div>
<div class="seconda_immagine">
    <img src="img/calvino_100moneta.gif" alt="">
    <img src="IMG/1_LaBWKbPCWY1nKvi-4c7UDg.png" alt="">
</div>
</section>
<section class="Tre">
<div class="terzo_testo">
<p>Ai grafici era stato chiesto di pensare copertine innovative ed eleganti che fossero «narrative, calde, non concettuali», che «parlassero anche a un pubblico giovane» e che «trattassero Italo Calvino come un brand riconoscibile». Gli unici paletti imposti da Flegenheimer erano la richiesta di non usare immagini esistenti per illustrare le copertine, in modo da differenziarle dalle precedenti edizioni di Mondadori, e il rispetto delle posizioni dei loghi della casa editrice previsti dalla struttura della collana.
    Le copertine definitive sono arrivate dopo un ragionamento collettivo su questi e altri aspetti, e vista l’importanza di Calvino e del progetto, prima di essere mandate in stampa, sono state sottoposte anche all’amministratore delegato di Mondadori Libri, Enrico Selva Coddè, oltre che a Giovanna Calvino, figlia dello scrittore e proprietaria dei diritti d’autore sulla sua opera, che ha approvato ogni copertina.
    Un altro aspetto su cui Smyth e Mondadori si sono concentrati molto è stata la scelta dei colori, considerando ogni copertina singolarmente, ma anche tutte e 33 insieme. «Hanno tutte colori accesi, due per ciascuna oltre al bianco e al nero, e volevamo che fossero distinguibili facilmente le une dalle altre viste da lontano», spiega Smyth, «quindi le guardavamo insieme per verificare che non ci fossero troppe copertine blu, o troppe verdi».
</p>
</div>
</section>
</body>
</html>